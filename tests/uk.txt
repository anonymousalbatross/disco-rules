Розетський камінь — гранодіоритова стела, що її 1799 року знайшла французька армія Наполеона. На ній висічено три версії указу мемфіських жерців[en], виданого в Мемфісі (Єгипет) 196 року до н. е., за часів правління династії Птолемеїв від імені царя Птолемея V. Верхній і середній написи зроблено давньоєгипетською мовою, відповідно, давньоєгипетськими ієрогліфами (священною мовою жерців) і демотичним письмом (поширеним у тодішню епоху скорописом); а нижній напис зроблено однією з давньогрецьких мов — койне. Існують лише незначні відмінності між трьома версіями указу, тож Розетський камінь став ключем до розшифрування єгипетських ієрогліфів і цим відкрив вікно в історію Стародавнього Єгипту.

Вважають, що цей камінь, висічений в елліністичний період, спочатку був виставлений у храмі, можливо, в сусідньому Саїсі. Його, ймовірно, перевезли в пізній античності або в мамелюцький період і зрештою використали як будівельний матеріал під час будівництва Форту Жюльєн[en] поблизу містечка Розетта (нині Рашид), що в дельті Нілу, неподалік від Александрії. У липні 1799 року, під час наполеонівської кампанії в Єгипті, його заново відкрив французький лейтенант П'єр-Франсуа Бушар[en]. Це був перший давньоєгипетський двомовний напис віднайдений у наш час, і він викликав широкий суспільний інтерес завдяки перспективам розшифрувати раніше неперекладену[en] ієрогліфічну мову. Літографічні копії та муляжі[en] почали поширювати серед європейських музеїв і вчених. Британці перемогли французів і, після капітуляції Олександрії 1801 року[en], привезли камінь до Лондона. Починаючи з 1802 року, майже безперервно, він доступний широкому загалові в Британському музеї і є там найвідвідуванішим експонатом.

Вивчення указу вже тривало, коли 1803 року з'явився перший повний переклад грецького тексту. 1822 року Жан-Франсуа Шампольйон оголосив про транслітерацію єгипетських писемностей. Утім, минув ще деякий час, перш ніж науковці научились упевнено читати єгипетські написи та літерату. Головними кроками на шляху до розшифрування були: визнання, що камінь пропонує три версії одного й того самого тексту (1799); що в демотичному тексті іноземні імена записано фонетичними символами (1802); що ієрогліфічний текст має таку саму особливість і глибинно подібний до демотичного (Томас Юнг, 1814); і що фонетичні символи вжито не лише для іноземних імен, але й для запису рідних єгипетських слів (Шампольон, 1822—1824).

Згодом виявлено три інші фрагментарні копії цього ж указу. Крім того, нині відомі й інші подібні єгипетські двомовні або тримовні написи, зокрема два укази Птолемеїв[en], що йому передували (указ Канопуса[en] 238 р. до н. е., і Мемфіський указ Птолемея IV[en], бл. 218 до н. е.). Отже, Розетський камінь більше не є унікальним, але він був необхідним ключем до сучасного розуміння давньоєгипетської літератури та цивілізації. Термін Розетський камінь нині вживають в інших контекстах, щоб позначити необхідний ключ до нової галузі знань. 